To był taki słodki sen – pomyślała na wpół rozbudzona Sansa. Wróciła do Winterfell i
biegała z Damą po bożym gaju. Towarzyszył jej ojciec i bracia, było im ciepło i byli
bezpieczni. Gdyby tylko sny mogły się stać rzeczywistością...
Zrzuciła kołdry. Muszę być odważna. Jej cierpienia wkrótce się skończą, w taki czy inny
sposób. Gdyby Dama była ze mną, nie musiałabym się bać. Dama jednak nie żyła, podobnie
jak Robb, Bran, Rickon, Arya, ojciec, matka, a nawet septa Mordane. Zginęli wszyscy oprócz
mnie. Została na świecie sama.
Jej pana męża nie było, przywykła już jednak do tego. Tyrion źle sypiał i często wstawał
przed świtem. Najczęściej znajdowała go w samotni, gdzie siedział zgarbiony przy świecy,
pogrążony w lekturze jakiegoś starego zwoju albo oprawnej w skórę księgi. Czasami woń
porannego chleba wabiła go do kuchni, a czasami wspinał się do ogrodu na dachu albo
chodził samotnie Aleją Zdrajcy.
Otworzyła okiennice i zadrżała z zimna. Ramiona pokryła jej gęsia skórka. Na wschodzie
zbierały się chmury, przeszywane gdzieniegdzie snopami słonecznego blasku. Wyglądają jak
dwa wielkie zamki, unoszące się na porannym niebie. Oczyma wyobraźni dojrzała kamienne
mury, potężne donżony i barbakany. Na szczytach wież powiewały wiotkie chorągwie,
sięgające ku szybko gasnącym gwiazdom. Za nimi wschodziło już słońce. Sansa przyglądała
się, jak przechodzą z czerni w szarość, a potem w tysiąc odcieni różu, złota i karmazynu.
Wkrótce wiatr połączył je ze sobą i zamiast dwóch zamków widziała tylko jeden.
Usłyszała, że otwierają się drzwi. To służące przyniosły jej wodę do kąpieli. Obie były
nowe. Tyrion powiedział, że wszystkie kobiety, które zajmowały się nią przedtem,
szpiegowały dla Cersei, co Sansa podejrzewała już od samego początku.
– Chodźcie zobaczyć – powiedziała im. – Na niebie jest zamek.
Podeszły do okna.
– Jest cały ze złota. – Shae miała krótkie, czarne włosy i śmiałe spojrzenie. Robiła
wszystko, co jej kazano, lecz niekiedy popatrywała na Sansę z wyjątkowo bezczelną miną. –
Złoty zamek. Chciałabym kiedyś taki zobaczyć.
– Mówicie, zamek? – Brella musiała przymrużyć oczy. – Wieża wygląda, jakby się
waliła. To ruiny i tyle.
Sansa nie chciała słuchać o walących się wieżach i ruinach zamków. Zamknęła okiennice.
– Zaproszono nas na śniadanie do królowej – oznajmiła. – Czy mój pan mąż jest w
samotni?
– Nie, pani – odparła Brella. – Nie widziałam go.
– Może poszedł do swego ojca – zauważyła Shae. – Może królewski namiestnik
potrzebował jego rady.
Brella pociągnęła nosem.
– Lady Sanso, lepiej wejdź do wody, zanim zrobi się zbyt chłodna.
Sansa pozwoliła, by Shae ściągnęła jej giezło przez głowę, po czym weszła do wielkiej
drewnianej balii. Miała ochotę poprosić o kielich wina na uspokojenie nerwów. Ślub miał się
odbyć w południe, w Wielkim Sepcie Baelora na drugim końcu miasta. O zmierzchu w sali
tronowej rozpoczynała się uczta weselna – tysiąc gości, siedemdziesiąt siedem dań, minstrele,
żonglerzy i komedianci. Najpierw jednak czekało ich śniadanie w Sali Balowej Królowej, na
które zaproszono Lannisterów i mężczyzn Tyrellów – kobiety Tyrellów jadły śniadanie z
Margaery – a także około setki rycerzy i lordów. Ze mnie też zrobili jedną z Lannisterów –
pomyślała z goryczą Sansa.
Brella wysłała Shae po więcej gorącej wody i zabrała się do mycia pleców Sansy.
– Drżysz, pani.
– Woda nie jest tak ciepła, jak powinna – skłamała dziewczyna.
Gdy służące ją ubierały, pojawił się Tyrion, wlokący za sobą Podricka Payne’a.
– Pięknie wyglądasz, Sanso. – Zwrócił się do giermka. – Pod, bądź tak dobry i nalej mi
kielich wina.
– Na śniadaniu będzie wino, mój panie – wtrąciła Sansa.
– Tutaj też jest. Chyba nie spodziewasz się, że pójdę trzeźwy na spotkanie z siostrą?
Mamy nowe stulecie, pani. Trzysta lat od podboju Aegona. – Karzeł wziął z rąk Podricka
kielich czerwonego wina i uniósł go wysoko. – Za Aegona. To ci dopiero był szczęściarz.
Dwie siostry, dwie żony i trzy wielkie smoki. Czegóż więcej może pragnąć mężczyzna?
Otarł usta grzbietem dłoni.
Sansa zauważyła, że ubranie Krasnala jest brudne i wymiętoszone. Wyglądało, jakby w
nim spał.
– Przebierzesz się w świeży strój, mój panie? Twój nowy wams jest bardzo ładny.
– Wams jest ładny, to prawda. – Tyrion odstawił kielich. – Chodź, Pod, zobaczymy, czy
uda się nam znaleźć jakiś strój, w którym wydam się mniej karłowaty. Nie chcę zawstydzić
swej pani żony.
Gdy po niedługiej chwili wrócił, wyglądał całkiem nieźle, a nawet wydawał się nieco
wyższy. Podrick Payne również się przebrał. Choć raz wyglądał tak, jak powinien wyglądać
giermek, aczkolwiek wielki czerwony pryszcz tuż obok nosa psuł efekt wywoływany przez
wspaniałe fioletowo-biało-złote szaty. To okropnie nieśmiały chłopak. Z początku Sansa
wystrzegała się giermka Tyriona. Był przecież Payne’em, kuzynem ser Ilyna Payne’a, który
ściął głowę jej ojcu. Wkrótce jednak zdała sobie sprawę, że Pod boi się jej równie mocno, jak
ona jego kuzyna. Gdy tylko się do niego odzywała, jego twarz nabierała koloru nader
niepokojącej czerwieni.
– Czy fiolet, złoto i biel to barwy rodu Payne’ów, Podrick? – zapytała go uprzejmie.
– Nie. To znaczy, tak. – Zaczerwienił się. – Barwy. Mamy w herbie fioletowo-białą
szachownicę, pani. Ze złotymi monetami. Na polach. Fioletowych i białych. Obu kolorów.
Wbił wzrok w jej stopy.
– Za tymi monetami kryje się pewna historia – wtrącił Tyrion. – Z pewnością Pod
pewnego dnia opowie ją palcom twoich nóg. Teraz jednak czekają na nas w Sali Balowej
Królowej. Pójdziemy?
Sansa poczuła pokusę, by poszukać jakiegoś usprawiedliwienia. Mogłabym mu
powiedzieć, że boli mnie brzuszek albo że popłynęła mi miesięczna krew. Najbardziej na
świecie pragnęła wrócić do łoża i zaciągnąć za sobą zasłony. Muszę być odważna jak Robb –
powiedziała sobie, ujmując sztywno pana męża pod ramię.
W Sali Balowej Królowej czekały na nich pierniczki z jeżynami i orzechami, stek z
szynki, boczek, panierowane szpadelki, jesienne gruszki oraz dornijskie danie złożone z
cebuli, sera, jajecznicy oraz palącej papryki.
– Nie ma jak porządne śniadanie, by pobudzić apetyt przed ucztą z siedemdziesięciu
siedmiu dań – zauważył Tyrion, gdy napełniano im talerze. Do popicia mieli dzbany mleka,
miodu oraz lekkiego wina, słodkiego i złotego. Między stołami krążyli muzykanci
przygrywający na fletach, piszczałkach i skrzypcach, ser Dontos galopował na swej miotle, a
Księżycowy Chłopiec wydymał policzki, udając, że pierdzi, i wyśpiewywał obraźliwe
piosenki o gościach.
Sansa zauważyła, że Tyrion prawie nie tknął jedzenia, choć wypił już kilka kielichów
wina. Sama skosztowała trochę dornijskiej jajecznicy, lecz papryka paliła ją w usta. Owoców,
ryb i pierników ledwie spróbowała. Gdy tylko spojrzał na nią Joffrey, czuła w brzuszku nagłe
poruszenie, jakby połknęła nietoperza.
Gdy już zabrano jedzenie, królowa z poważną miną wręczyła Joffreyowi płaszcz żony,
który miał włożyć na ramiona Margaery.
– To ten sam płaszcz, który przywdziałam, gdy Robert uczynił mnie swą królową, a
wcześniej moja matka lady Joanna, gdy wychodziła za mojego pana ojca.
Sansa pomyślała, że płaszcz rzeczywiście wygląda na wytarty. Być może nic w tym
dziwnego, skoro liczył sobie tak wiele lat.
Nadszedł czas na prezenty. W Reach tradycją było wręczanie darów nowożeńcom
rankiem w dzień ślubu. Następnego dnia otrzymywali podarunki jako para małżeńska, te
jednak przeznaczone były dla każdego z nich oddzielnie.
Od Jalabhara Xho Joffrey dostał wielki łuk ze złocistego drewna oraz kołczan pełen
dugich strzał z zielonymi i szkarłatnymi pierzyskami; od lady Tandy parę miękkich butów do
konnej jazdy; od ser Kevana wspaniałe siodło turniejowe z czerwonej skóry; od Dornijczyka,
księcia Oberyna, broszę z czerwonego złota w kształcie skorpiona; od ser Addama Marbranda
srebrne ostrogi; od lorda Mathisa Rowana turniejowy namiot z czerwonego jedwabiu. Lord
Paxter Redwyne przyniósł piękny, drewniany model dwustuwiosłowej wojennej galery, którą
właśnie budowano w Arbor.
– Jeśli Wasza Miłość pozwoli, będzie się nazywała „Odwaga Króla Joffreya” – rzekł. Joff
odparł, że jest bardzo z tego zadowolony.
– Uczynię z niej swój okręt flagowy, kiedy popłynę na Smoczą Skałę zabić mojego
zdradzieckiego stryja Stannisa – oznajmił.
Udaje dziś łaskawego króla. Sansa wiedziała, że Joffrey potrafi być szarmancki, kiedy ma
na to ochotę, wyglądało jednak na to, że ma jej coraz mniej. Zapomniał o wszelkiej
uprzejmości, gdy tylko Tyrion wręczył mu swój prezent: wielką, starą księgę o tytule Żywoty
czterech królów, oprawną w skórę i pięknie iluminowaną. Król przekartkował ją bez śladu
zainteresowania.
– A cóż to takiego, wuju?
Książka. Sansa zastanawiała się, czy Joffrey czytając, porusza grubymi, robakowatymi
wargami.
– Spisana przez wielkiego maestera Kaetha historia panowania Daerona Młodego Smoka,
Baelora Błogosławionego, Aegona Niegodnego i Daerona Dobrego – odpowiedział jej mały
mąż.
– Księga, którą każdy król powinien przeczytać, Wasza Miłość – dodał ser Kevan.
– Mój ojciec nie miał czasu na książki. – Joffrey odsunął tom od siebie. – Gdybyś mniej
czytał, wuju Krasnalu, być może lady Sansa nosiłaby już dziecko w brzuchu. – Roześmiał
się... a gdy król się śmieje, dwór podąża za jego przykładem. – Nie smuć się, Sanso, gdy tylko
dam dziecko królowej Margaery, odwiedzę twoją sypialnię i pokażę mojemu małemu wujowi,
jak to się robi.
Sansa poczerwieniała. Zerknęła nerwowo na Tyriona, obawiając się, co powie. Mogło się
zrobić równie nieprzyjemnie, jak podczas pokładzin na ich uczcie weselnej. Tym razem
jednak karzeł utopił słowa w winie.
Lord Mace Tyrell wręczył swój prezent: złoty puchar wysokości trzech stóp, o dwóch
zdobnie rzeźbionych uchwytach oraz siedmiu lśniących klejnotami bokach.
– Siedem boków symbolizuje Siedem Królestw Waszej Miłości – wyjaśnił ojciec panny
młodej. Pokazał im widoczne na ściankach herby wielkich rodów: rubinowego lwa,
szmaragdową różę, onyksowego jelenia, srebrnego pstrąga, sokoła z niebieskiego nefrytu,
słońce z opali i wilkora z pereł.
– To wspaniały puchar – przyznał Joffrey – ale chyba będziemy musieli zeskrobać wilka i
zastąpić go kałamarnicą.
Sansa udała, że tego nie słyszy.
– Margaery i ja będziemy mieli z czego pić na weselu, dobry ojcze.
Joffrey uniósł puchar wysoko nad głowę, by wszyscy mogli go podziwiać.
– To cholerstwo jest tak samo wysokie jak ja – wymamrotał cicho Tyrion. – Pół pucharu i
Joff zwali się pijany pod stół.
Świetnie – pomyślała Sansa. Może skręci sobie kark.
Lord Tywin zaczekał do końca, nim wręczył królowi swój dar: miecz. Wykonaną z
drewna wiśni, złota oraz impregnowanej czerwonej skóry pochwę zdobiły złote ćwieki o
kształcie lwich głów. Sansa zauważyła, że wszystkie mają oczy z rubinów. Gdy Joffrey
wydobył oręż i uniósł go nad głowę, w sali balowej zapadła cisza. Pokryta czerwonymi i
czarnymi zmarszczkami stal lśniła w świetle poranka.
– Wspaniały – oznajmił Mathis Rowan.
– Miecz godny pieśni – rzekł lord Redwyne.
– Królewska broń – dodał ser Kevan Lannister.
Król Joffrey był tak podekscytowany, że wydawało się, iż ma ochotę natychmiast kogoś
zabić. Ze śmiechem przeszył mieczem powietrze.
– Wspaniały oręż wymaga wspaniałego imienia, panowie! Jak mam go nazwać?
Sansa przypomniała sobie Lwi Kieł, miecz, który Arya wyrzuciła do Tridentu, oraz
Pożeracza Serc, którego kazał jej pocałować przed bitwą. Zastanawiała się, czy Margaery też
będzie musiała całować miecz.
Goście wykrzykiwali proponowane nazwy, lecz Joffrey odrzucił chyba z tuzin, nim
wreszcie usłyszał taką, która przypadła mu do gustu.
– Wdowi Płacz! – krzyknął. – Tak jest! Wiele kobiet uczyni wdowami! – Znowu machnął
mieczem. – A gdy spotkam stryja Stannisa, przetnę jego magiczny oręż wpół.
Joff spróbował wyprowadzić cięcie w dół, zmuszając ser Balona Swanna do
pośpiesznego kroku w tył. Na widok miny ser Balona sala ryknęła śmiechem.
– Ostrożnie, Wasza Miłość – ostrzegł króla ser Addam Marbrand. – Valyriańska stal jest
niebezpiecznie ostra.
– Pamiętam o tym. – Joffrey ujął Wdowi Płacz w obie dłonie i z całej siły ciął nim księgę,
którą dostał od Tyriona, za pierwszym uderzeniem przecinając grubą skórzaną okładkę. –
Ostra! Mówiłem wam, że znam valyriańska stal.
Potrzebował jeszcze sześciu uderzeń, by rozrąbać gruby tom. Zdyszał się przy tym z
wysiłku. Sansa czuła, że jej mąż próbuje powstrzymać furię.
– Modlę się, byś nigdy nie zwrócił tego straszliwego ostrza przeciw mnie, panie –
zawołał ser Osmund Kettleblack.
– Postaraj się nie dać mi powodu, ser.
Joffrey zrzucił koniuszkiem miecza ze stołu kawałek Żywotów czterech królów, po czym
schował Wdowi Płacz do pochwy.
– Wasza Miłość – odezwał się ser Garlan Tyrell – być może nie wiedziałeś, że w całym
Westeros były zaledwie cztery egzemplarze tej książki iluminowane własną ręką Kaetha.
– To teraz zostały tylko trzy. – Joffrey rozpiął stary pas do miecza i zastąpił go nowym. –
Ty i lady Sansa jesteście mi dłużni lepszy prezent, wuju Krasnalu. Ten jest cały porąbany na
kawałki.
Tyrion wpatrzył się w siostrzeńca różnobarwnymi oczyma.
– Być może nóż, panie. Do kompletu z twym mieczem. Sztylet z pięknej valyriańskiej
stali... może z rękojeścią ze smoczej kości?
Joff przeszył go ostrym spojrzeniem.
– Tak... tak, sztylet do kompletu, świetnie. – Skinął głową. – Ze złotą rękojeścią
ozdobioną rubinami. Smocza kość jest zbyt pospolita.
– Jak sobie życzysz, Wasza Miłość.
Tyrion wychylił kolejny kielich wina. Nie zwracał uwagi na Sansę, zupełnie jakby
siedział we własnej samotni, pozbawiony towarzystwa. Gdy jednak nastał czas, by iść na
wesele, ujął ją za rękę.
Kiedy ruszyli przez dziedziniec, podążył za nimi książę Oberyn z Dorne, trzymający pod
rękę swą kruczowłosą faworytę. Sansa popatrywała z zaciekawieniem na ową kobietę, która
pochodziła z nieprawego łoża, nie była zamężna i powiła księciu dwie bękarcie córki. Mimo
to nie obawiała się patrzeć prosto w oczy nawet samej królowej. Shae opowiadała Sansie, że
ta Ellaria jest wyznawczynią jakiejś lyseńskiej bogini miłości.
– Kiedy ją znalazł, była prawie kurwą, pani – wyznała jej służąca – a teraz jest prawie
księżniczką.
Sansa nigdy dotąd nie widziała Dornijki z tak bliska. Nie jest właściwie zbyt piękna –
pomyślała. Ale coś w niej przyciąga wzrok.
– Miałem kiedyś to wielkie szczęście ujrzeć na własne oczy egzemplarz Żywotów
czterech królów będący własnością Cytadeji – mówił jej panu mężowi książę Oberyn. –
Iluminacje wyglądały przepięknie, ale Kaeth potraktował króla Viserysa stanowczo zbyt
wyrozumiale.
Tyrion przeszył go ostrym spojrzeniem.
– Zbyt wyrozumiale? Moim zdaniem lekceważy go skandalicznie. Książka powinna się
zwać Żywoty pięciu królów.
Książę parsknął śmiechem.
– Viserys panował najwyżej dwa tygodnie.
– Panował ponad rok – sprzeciwił się Tyrion.
Oberyn wzruszył ramionami.
– Rok czy dwa tygodnie, co to ma za znaczenie? Otruł swego bratanka, by zdobyć tron, a
kiedy już na nim zasiadł, nic nie zrobił.
– Baelor zagłodził się na śmierć postami – skontrował Tyrion. – Stryj służył mu wiernie
jako namiestnik, tak samo jak Młodemu Smokowi przed nim. Viserys mógł panować tylko
rok, lecz władał królestwem piętnaście lat, podczas gdy Daeron wojował, a Baelor się modlił.
– Skrzywił się kwaśno. – A jeśli nawet rzeczywiście usunął swego bratanka, to czy możesz
mieć o to do niego pretensję? Ktoś musiał uratować królestwo przed szaleństwami Baelora.
Sansa była wstrząśnięta.
– Baelor Błogosławiony był wielkim królem. Przeszedł boso Szlakiem Kości, by zawrzeć
pokój z Dorne, i uratował Smoczego Rycerza z dołu z wężami. Był tak czysty i święty, że
żmije nie chciały go ugryźć.
Książę Oberyn uśmiechnął się.
– Pani, czy gdybyś była żmiją, miałabyś ochotę kąsać bezkrwisty kawał drewna, jakim
był Baelor Błogosławiony? Osobiście wolałbym zatopić kły w czymś bardziej soczystym...
– Książę dworuje sobie z ciebie, lady Sanso – wtrąciła Ellaria Sand. – Septonowie i
minstrele lubią zapewniać, że węże nie ugryzły Baelora, prawda jednak wyglądała zupełnie
inaczej. Ukąsiły go z pół setki razy i powinien był od tego umrzeć.
– Gdyby tak się stało, Viserys panowałby dwanaście lat – stwierdził Tyrion. – I Siedem
Królestw z pewnością wyszłoby na tym lepiej. Niektórzy uważają, że to od tego całego jadu
Baelor popadł w obłęd.
– Tak – zgodził się książę Oberyn – ale w tej waszej Czerwonej Twierdzy nie widziałem
żadnych węży. Jak więc tłumaczysz przypadek Joffreya?
– Wolę go nie tłumaczyć. – Tyrion pochylił głowę w sztywnym ukłonie. – Zechciej nam
wybaczyć. Czeka na nas lektyka. – Karzeł pomógł Sansie wsiąść i wdrapał się niezgrabnie do
środka w ślad za nią. – Bądź tak dobra, pani, i zasuń zasłony.
– Czy to konieczne, panie? – Nie chciała być uwięziona za zasłonami. – Dzień jest taki
piękny.
– Jeśli dobrzy ludzie z Królewskiej Przystani zobaczą mnie w lektyce, będą rzucać w nią
gnojem. Wyświadcz przysługę nam obojgu, pani, i zasuń zasłony.
Spełniła jego życzenie. Przez pewien czas siedzieli bez słowa, aż w lektyce zrobiło się
ciepło i duszno.
– Przykro mi z powodu twojej książki, panie – nakazała sobie powiedzieć.
– To była książka Joffreya. Gdyby ją przeczytał, mógłby się z niej nauczyć paru rzeczy. –
Wydawało się, że myśli Tyriona zaprząta coś innego. – Powinienem był wiedzieć lepiej.
Powinienem był zrozumieć... wiele spraw.
– Byś może sztylet bardziej go zadowoli.
Gdy karzeł krzywił twarz, jego blizna wyginała się i rozciągała.
– Chłopak zasłużył sobie na sztylet, nieprawdaż? – Na szczęście Tyrion nie czekał na jej
odpowiedź. – Joff pokłócił się w Winterfell z twoim bratem Robbem. Powiedz mi, czy
między Branem a Jego Miłością również doszło do sporu?
– Branem? – Zbiło ją z tropu to pytanie. – To znaczy zanim spadł? – Musiała się
zastanowić. To było tak dawno temu. – Bran był słodkim chłopcem. Wszyscy go kochali.
Pamiętam, że walczyli z Tommenem na drewniane miecze, ale to była tylko zabawa.
Tyrion ponownie pogrążył się w posępnym milczeniu. Sansa słyszała dobiegające z
zewnątrz odległe pobrzękiwanie łańcuchów. Podnoszono kratę. Po chwili rozległ się krzyk i
ich lektyka zakołysała się, po czym ruszyła z miejsca. Nie mogąc podziwiać widoków, Sansa
wpatrywała się w swe złożone dłonie. Krępowało ją spojrzenie różnobarwnych oczu męża.
Dlaczego tak na mnie patrzy?
– Kochałaś swoich braci, tak samo jak ja kocham Jaime’a.
Czy to jakaś lannisterska pułapka, mająca skłonić mnie do wypowiedzenia słów zdrady?
– Moi bracia byli zdrajcami i zginęli śmiercią zdrajców. Kochać zdrajcę to zdrada.
Jej mały mąż prychnął pogardliwie.
– Robb podniósł zbrojny bunt przeciw prawowitemu królowi. Zgodnie z prawem czyni go
to zdrajcą. Pozostali zginęli zbyt młodo, by wiedzieć, co znaczy słowo zdrada. – Potarł nos. –
Sanso, czy wiesz, co się stało Branowi w Winterfell?
– Spadł. Ciągle się gdzieś wspinał i w końcu zleciał. Zawsze się baliśmy, że tak się stanie.
A później zabił go Theon Greyjoy.
– Theon Greyjoy. – Tyrion westchnął. – Twoja pani matka oskarżyła mnie kiedyś... no
cóż, nie będę cię obciążał odrażającymi szczegółami. To oskarżenie było fałszywe. Nigdy nie
skrzywdziłem twego brata Brana. I ciebie też nie chcę skrzywdzić.
Co pragnie ode mnie usłyszeć?
– Bardzo mnie to cieszy, panie.
Chciał czegoś od niej, lecz Sansa nie wiedziała czego. Patrzy na mnie jak wygłodniałe
dziecko, ale ja nie mam dla niego nic do jedzenia. Czemu nie zostawi mnie w spokoju?
Tyrion znowu potarł przeszyty blizną kikut nosa. Ten brzydki nawyk przyciągał tylko
uwagę do jego brzydkiej twarzy.
– Nigdy mnie nie pytałaś, jak zginęli Robb i twoja pani matka.
– Wolę... wolę tego nie wiedzieć. Miałabym od tego złe sny.
– W takim razie nie powiem już nic więcej.
– To... bardzo uprzejme z twojej strony.
– Och, tak – odparł Tyrion. – Jestem uosobieniem uprzejmości. I wiem wszystko na temat
złych snów.
Tyrion
Nowa korona, którą jego ojciec dał Wierze, była dwukrotnie wyższą feerią kryształu i
złotych nici od tej roztrzaskanej przez tłum. Gdy tylko wielki septon poruszył głową,
rozbłyskiwały tęczowe światła, Tyrion jednak nie mógł nie zadawać sobie pytania, jak można
udźwignąć podobny ciężar. Nawet on musiał jednak przyznać, że Joffrey i Margaery
wyglądają po królewsku, stojąc obok siebie między wysokimi, pozłacanymi posągami Ojca i
Matki.
Panna młoda prezentowała się przepięknie w jedwabiach barwy kości słoniowej i
myrijskich koronkach. Jej spódnice zdobiły kwietne wzory wyszywane drobnymi perełkami.
Jako wdowa po Renlym mogła nosić barwy Baratheonów, złoto i czerń, przyszła do nich
jednak jako córka Tyrellów, w płaszczu panny ozdobionym setką róż ze złotogłowiu
przyszytych do zielonego aksamitu. Tyrion zadał sobie pytanie, czy panna młoda
rzeczywiście jest dziewicą. Joffrey i tak nie zauważy różnicy.
Król wyglądał niemal równie wspaniale jak jego narzeczona. Miał na sobie
ciemnoróżowy wams, na który zarzucił płaszcz z karmazynowego aksamitu ozdobiony jego
herbem – jeleniem i lwem. Korona spoczywała swobodnie na jego lokach, złoto na złocie. To
ja uratowałem dla niego tę cholerną koronę. Tyrion przestępował z nogi na nogę, nie mogąc
ustać spokojnie. Za dużo wina. Powinien był iść za potrzebą, nim wyszli z Czerwonej
Twierdzy. Dawała się też we znaki bezsenna noc, którą spędził z Shae, przede wszystkim
jednak miał ochotę udusić swego cholernego, królewskiego siostrzeńca.
Znam valyriańską stal – przechwalał się chłopak. Septonowie zawsze powtarzali, że
Ojciec Na Górze osądza wszystkich. Gdyby Ojciec raczył łaskawie przewrócić się i zmiażdżyć
Joffa jak żuka gnojaka, mógłbym nawet w to uwierzyć.
Powinien był domyślić się już dawno. Jaime nigdy nie wysłałby kogoś innego, by
dokonał za niego zabójstwa, a Cersei była zbyt sprytna, by użyć noża, który można było
rozpoznać, ale taki arogancki, głupi, złośliwy nędznik jak Joff...
Przypomniał sobie pewien zimny poranek, gdy schodząc po stromych zewnętrznych
schodach z biblioteki Winterfell, natknął się na księcia Joffreya, który żartował z Sandorem
Clegane’em o zabijaniu wilków. Powiedział: „Wyślę psa, żeby zabił wilka”. Nawet Joffrey
nie mógłby być jednak tak głupi, by rozkazać Sandorowi Clegane’owi zamordować syna
Eddarda Starka. Ogar natychmiast poszedłby z tym do Cersei. Chłopak znalazł sobie
narzędzie pośród podejrzanej zgrai wolnych, kupców i czeladzi, która przyłączyła się do
zmierzającego na północ królewskiego orszaku. Jakiś francowaty przygłup zgodził się
zaryzykować życie w zamian za książęcą łaskę i garść monet. Tyrion zastanawiał się, który z
nich wpadł na pomysł, by zaczekać, aż Robert opuści Winterfell i dopiero potem poderżnąć
Branowi gardło. Z pewnością Joff. Idę o zakład, że wyobrażał sobie, iż to szczyt sprytu.
Tyrion miał wrażenie, że sztylet należący do księcia miał wysadzaną klejnotami gałkę
oraz inkrustowaną złotą klingę. Joff nie był jednak aż tak głupi, by skorzystać z niego.
Zamiast tego pogrzebał w zapasach broni ojca. Robert Baratheon cechował się beztroską
szczodrością i dałby synowi każdy sztylet, o który ten by go poprosił... Tyrion podejrzewał
jednak, że chłopak po prostu sam wziął sobie nóż. Robert przybył do Winterfell z potężnym
orszakiem rycerzy i służby, wielkim domem na kołach i całą karawaną bagaży. Niewątpliwie
jakiś gorliwy sługa dopilnował, by broń króla pojechała razem z nim, na wypadek gdyby
