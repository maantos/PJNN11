.
— A skąd weźmiemy na to pieniądze? — zainteresował się Pycelle.
Lord Gyles uznał to za zaproszenie do kolejnego ataku kaszlu. Na jego ustach znowu pojawiła
się różowa plwocina, którą wytarł czerwoną, jedwabną chusteczką.
— Nie ma... — zdołał wykrztusić, nim kaszel pochłonął jego słowa. — Nie... nie ma...
Ser Harys zdołał jakoś zrozumieć, co chciał powiedzieć Rosby.
— Dochody korony nigdy nie były większe — sprzeciwił się. — Ser Kevan powiedział mi to
osobiście.
— ...wydatki... złote płaszcze... — wycharczał lord Gyles.
Cersei słyszała już przedtem jego obiekcje.
— Lord skarbnik próbuje nam powiedzieć, że mamy za dużo złotych płaszczy i za mało złota. —
Kasłanie Rosby’ego zaczynało ją irytować. Być może Garth Sprośny wcale nie byłby taki zły. — Choć
dochody korony są duże, nie wystarczają na pokrycie długów zaciągniętych przez Roberta. W związku z
tym postanowiłam odłożyć do chwili zakończenia wojny spłatę sum, jakie jesteśmy winni Świętej Wierze i
Żelaznemu Bankowi z Braavos. — Nowy Wielki Septon z pewnością załamie święte ręce, a Braavosowie
będą lamentować wniebogłosy, ale co z tego? — Zaoszczędzone w ten sposób pieniądze wykorzystamy
na budowę nowej floty.
— Wasza Miłość jest nadzwyczaj roztropna — stwierdził lord Merryweather. — To mądre
pociągnięcie. I konieczne, do czasu zakończenia wojny. Popieram tę propozycję.
— Ja również — zgodził się ser Harys.
— Wasza Miłość — odezwał się drżącym głosem Pycelle. — Obawiam się, że to spowoduje
więcej kłopotów, niż ci się zdaje. Żelazny Bank...
— Nadal znajduje się w Braavos, daleko za morzem. Braavosowie dostaną złoto, maesterze.
Lannister zawsze płaci swe długi.
— Braavosowie też mają swoje powiedzenie. — Ozdobiony klejnotami łańcuch Pycelle’a
zadźwięczał cicho. — Brzmi ono: „Żelazny Bank otrzyma swą należność”.
— Żelazny Bank otrzyma swą należność, kiedy powiem, że tak się stanie. Do tego czasu będzie
musiał poczekać z szacunkiem. Lordzie Watersie, możesz rozpocząć budowę tych dromon.
— Znakomicie, Wasza Miłość.
Ser Harys przerzucił papiery.
— Kolejna sprawa... otrzymaliśmy list od lorda Freya, który zgłasza pretensje...
— Ilu jeszcze ziem i zaszczytów żąda? — warknęła królowa. — Jego matka chyba miała trzy
cycki.
— Wasze lordowskie moście mogą o tym nie wiedzieć — zaczął Qyburn. — Jednakże w winnych
szynkach i garkuchniach miasta nie brakuje takich, którzy sugerują, że korona mogła mieć coś wspólnego
ze zbrodnią lorda Waldera.
Pozostali członkowie rady popatrzyli na niego niepewnie.
— Mówisz o Krwawych Godach? — zapytał Aurane Waters.
— Zbrodnią? — powtórzył ser Harys.
Pycelle odchrząknął hałaśliwie, a lord Gyles zakasłał.
— Szczególnie głośno wypowiadają się te wróble — ostrzegł ich Qyburn. — Twierdzą, że
Krwawe Gody były zniewagą dla praw boskich i ludzkich, a wszyscy, którzy przyłożyli do nich ręki, będą
potępieni.
Cersei szybko zorientowała się, co chciał powiedzieć.
— Lord Walder musi wkrótce stanąć przed sądem Ojca. Jest już bardzo stary. Niech wróble plują
na pamięć o nim. To nas nie dotyczy.
— Tak jest — zgodził się ser Harys.
— W istocie — poparł go lord Merryweather.
— Nikt tak z pewnością nie sądzi — dołączył do nich Pycelle.
Lord Gyles zakasłał.
— Odrobina plwociny na grobie lorda Waldera z pewnością nie przeszkodzi robakom —
przyznał Qyburn. — Ale dobrze by było, gdyby kogoś ukarano za Krwawe Gody. Kilka freyowskich głów
bardzo by pomogło w uspokojeniu północy.
— Lord Walder nigdy się nie zgodzi poświęcić nikogo z rodziny — sprzeciwił się Pycelle.
— W rzeczy samej — przyznała Cersei. — Choć jego następcy mogą mieć mniej skrupułów.
Miejmy nadzieję, że lord Walder będzie tak uprzejmy i niedługo umrze. Nowy lord Przeprawy z radością
pozbędzie się niedogodnych przyrodnich braci, kłopotliwych kuzynów i knujących spiski sióstr, ogłaszając
ich wszystkich winnymi.
— Zanim doczekamy się śmierci lorda Waldera, chciałbym poruszyć jeszcze jedną sprawę —
wtrącił Aurane Waters. — Złota Kompania zerwała kontrakt z Myr. Ludzie w porcie powiadają, że to lord
Stannis ją wynajął i przewozi ją teraz przez morze.
— A czym miałby jej zapłacić? — zapytał Merryweather. — Śniegiem? Nie darmo zwą ją Złotą
Kompanią. Ile złota ma Stannis?
— Niewiele — zapewniła Cersei. — Lord Qyburn rozmawiał z marynarzami z myrijskiej galery
kotwiczącej w zatoce. Zapewniają, że Złota Kompania maszeruje do Volantis. Jeśli chce się przeprawić do
Westeros, to zmierza w niewłaściwym kierunku.
— Może najemnikom znudziła się walka po przegranej stronie — zasugerował lord
Merryweather.
— W tym jest trochę prawdy — zgodziła się królowa. — Tylko ślepiec mógłby nie zauważyć, że
nasza wojna jest już właściwie wygrana. Lord Tyrell oblega Koniec Burzy, a Riverrun — Freyowie i mój
kuzyn Daven, nasz nowy namiestnik zachodu. Okręty lorda Redwyne’a przepłynęły już Cieśninę
Tarthańską i zmierzają szybko na północ. Na Smoczej Skale została tylko garstka rybackich łodzi i nikt nie
przeszkodzi Redwyne’owi w lądowaniu. Zamek może się bronić przez pewien czas, ale jeśli opanujemy
port, będziemy mogli odciąć garnizon od morza. Potem zostanie nam już tylko sam Stannis.
— Jeśli wierzyć lordowi Janosowi, próbuje się sprzymierzyć z dzikimi — ostrzegł wielki maester
Pycelle.
— To tylko odziani w skóry barbarzyńcy — stwierdził lord Merryweather. — Lord Stannis musi
być naprawdę zdesperowany, jeśli szuka takich sojuszników.
— Zdesperowany i głupi — zgodziła się królowa. — Ludzie z północy nienawidzą dzikich. Roose
Bolton nie powinien mieć trudności z pozyskaniem ich dla naszej sprawy. Część z nich już połączyła siły z
jego bękarcim synem, by uwolnić Fosę Cailin od tych przeklętych żelaznych ludzi i utorować lordowi
Boltonowi drogę powrotu. Umber, Ryswell... zapomniałam pozostałych nazwisk. Nawet Biały Port jest już
na progu przejścia na naszą stronę. Jego lord zgodził się wydać obie swoje wnuczki za naszych przyjaciół
Freyów i otworzyć port dla naszych okrętów.
— Myślałem, że nie mamy żadnych okrętów — zdziwił się ser Harys.
— Wyman Manderly był wiernym chorążym Eddarda Starka — przypomniał wielki maester
Pycelle. — Czy takiemu człowiekowi można ufać?
Nikomu nie można ufać.
— To stary, przerażony grubas. Niemniej w jednej sprawie okazał się nieustępliwy. Upiera się,
że nie ugnie przed nami kolan, dopóki nie zwrócimy mu jego dziedzica.
— A czy go mamy? — zapytał ser Harys.
— Jeśli jeszcze żyje, jest w Harrenhal. Gregor Clegane wziął go do niewoli. — Góra nie zawsze
dobrze obchodził się z jeńcami, nawet jeśli byli warci sporego okupu. — Jeśli nie żyje, to pewnie
będziemy musieli wysłać lordowi Manderly’emu głowy tych, którzy ich zabili, razem z naszymi
najserdeczniejszymi przeprosinami.
Jeśli jedna głowa wystarczy, by przebłagać księcia Dorne, cały ich worek z pewnością powinien
zadowolić odzianego w focze futra grubasa z północy.
— A czy lord Stannis również nie spróbuje zdobyć poparcia Białego Portu?
— Och, już próbował. Lord Manderly przesłał nam jego listy, a jemu udzielił wymijających
odpowiedzi. Stannis żąda mieczy i srebra Białego Portu, a w zamian oferuje... no cóż, nic. — Będzie
musiała któregoś dnia zapalić świecę dla Nieznajomego za to, że zabrał Renly’ego, a zostawił Stannisa.
Gdyby postąpił na odwrót, jej życie byłoby trudniejsze. — Dziś rano przyleciał kolejny ptak. Stannis
przysłał swojego przemytnika cebuli, żeby negocjował z Białym Portem w jego imieniu. Manderly
zamknął nędznika w celi. Pyta nas, co ma z nim zrobić.
— Niech go tu przyśle, żebyśmy go mogli wziąć na spytki — zasugerował lord Merryweather. —
On może wiedzieć sporo ciekawych rzeczy.
— Niech zginie — sprzeciwił się Qyburn. — Jego śmierć stanie się nauczką dla ludzi z północy.
Pokaże im, jaki los czeka zdrajców.
— Zgadzam się — rzekła królowa. — Poleciłam lordowi Manderly’emu natychmiast go ściąć. To
powinno położyć kres szansom Stannisa na poparcie Białego Portu.
— Stannis będzie potrzebował nowego namiestnika — zauważył z chichotem Aurane Waters. —
Może tym razem to będzie rzepowy rycerz?
— Rzepowy rycerz? — zdziwił się ser Harys Swyft. — A kto to taki? Nigdy o nim nie słyszałem.
Waters nie odpowiedział, zatoczył tylko oczyma.
— A jeśli lord Manderly odmówi? — zapytał Merryweather.
— Nie ośmieli się. Głowa cebulowego rycerza jest monetą, za którą może kupić życie syna. —
Cersei uśmiechnęła się. — Stary, spasiony głupiec mógł być na swój sposób wierny Starkom, ale skoro
wilki z Winterfell wytępiono...
— Wasza Miłość zapomina o lady Sansie — zauważył Pycelle.
Cersei obruszyła się wyraźnie.
— Z całą pewnością nie zapomniałam o tej małej wilczycy.
— Nie chciała nawet wypowiadać imienia dziewczyny. — Powinnam była zamknąć ją w
ciemnicy jako córkę zdrajcy, ale zamiast tego przyjęłam ją w poczet swych domowników. Dałam jej dach
nad głową i miejsce przy ognisku domowym, pozwoliłam się bawić z moimi dziećmi. Karmiłam ją,
ubierałam, próbowałam nauczyć choć trochę o świecie, i jak mi odpłaciła za dobroć? Pomogła
zamordować mojego syna. Kiedy znajdziemy Krasnala, znajdziemy też lady Sansę. Ona żyje... ale
zapewniam was, że zanim z nią skończę, będzie śpiewała do Nieznajomego, błagając o jego pocałunek.
Zapadła pełna skrępowania cisza. Wszyscy połknęli języki, czy co? — pomyślała poirytowana
Cersei. To wystarczyło, by ją skłonić do zastanowienia się, po co w ogóle zawracała sobie głowę radą.
— Tak czy inaczej — ciągnęła królowa — młodsza córka lorda Eddarda towarzyszy lordowi
Boltonowi i gdy tylko padnie Fosa Cailin, wyjdzie za jego syna Ramsaya. — Jeżeli dziewczyna zagra swą
rolę wystarczająco dobrze, by potwierdzić prawa Boltonów do Winterfell, żadnego z nich nie będzie
obchodziło, że w rzeczywistości jest bachorem jakiegoś zarządcy wyszukanym przez Littlefingera. — Jeśli
północ musi mieć Starka, damy jej go. — Pozwoliła, by lord Merryweather znowu napełnił jej kielich. —
Na Murze pojawił się jednak kolejny problem. Braciom z Nocnej Straży odebrało rozum. Wybrali bękarta
Neda Starka na Lorda Dowódcę.
— Chłopak nosi nazwisko Snow — dodał bez potrzeby Pycelle.
— Widziałam go kiedyś w Winterfell — kontynuowała królowa. — Choć Starkowie ze wszystkich
sił starali się go ukryć. Jest bardzo podobny do ojca.
Bękarty jej męża również go przypominały, ale Robert miał przynajmniej tyle przyzwoitości,
żeby je ukrywać. Pewnego razu, po tej nieszczęsnej sprawie z kotem, wspomniał, że chciałby sprowadzić
na dwór jakąś swoją nieprawo urodzoną córkę.
— Zrobisz, jak chcesz — powiedziała mu wtedy. — Możesz się jednak przekonać, że miasto nie
jest zdrowym miejscem dla dorastającej dziewczyny.
Siniaka, którego zarobiła dzięki tym słowom, trudno było ukryć przed Jaimem, nie było wszak
już więcej mowy o bękarciej córce. Catelyn Tully była myszką. W przeciwnym razie udusiłaby tego Jona
Snow w kołysce, zamiast zostawić to odrażające zadanie mnie.
— Snow podziela też upodobanie lorda Eddarda do zdrady — dodała Cersei. — Ojciec chciał
oddać królestwo Stannisowi, a syn oddał mu ziemie i zamki.
— Nocna Straż przysięga nie brać udziału w wojnach toczonych w Siedmiu Królestwach —
przypomniał Pycelle. — Czarni bracia byli wierni tej tradycji przez tysiąclecia.
— Aż do tej pory — stwierdziła Cersei. — Bękart zapewnia nas w liście, że Nocna Straż nie
opowiada się po niczyjej stronie, ale jego czyny zadają kłam tym słowom. Dał Stannisowi jadło i
schronienie, a mimo to ma czelność prosić nas o ludzi i broń.
— To skandal — oburzył się lord Merryweather. — Nie możemy pozwolić, by Nocna Straż
dodała swe siły do sił lorda Stannisa.
— Trzeba ogłosić tego Snowa zdrajcą i buntownikiem — zgodził się ser Harys Swyft. — Czarni
bracia muszą go usunąć.
Wielki maester Pycelle z namaszczeniem pokiwał głową.
— Proponuję, byśmy zawiadomili Czarny Zamek, że nie wyślemy na Mur więcej ludzi, dopóki
Snow pozostanie Lordem Dowódcą.
— Do naszych nowych dromon będzie potrzeba wioślarzy — ucieszył się Aurane Waters. —
Polećmy lordom, żeby od tej pory wysyłali kłusowników i złodziei do nas, zamiast na Mur.
Qyburn pochylił się z uśmiechem.
— Nocna Straż broni nas wszystkich przed snarkami i grumkinami. Szlachetni panowie, uważam,
że musimy pomóc dzielnym czarnym braciom.
Cersei przeszyła go ostrym spojrzeniem.
— Co chcesz przez to powiedzieć?
— Tylko jedno — odparł Qyburn. — Nocna Straż już od lat błagała nas o ludzi. Lord Stannis
spełnił prośbę czarnych braci. Czy król Tommen może postąpić inaczej? Jego Miłość powinien wysłać na
Mur stu ludzi. Pozornie po to, by przywdziali czerń, ale w rzeczywistości...
— Po to, by usunąć Jona Snowa — dokończyła z zachwytem w głosie Cersei. — Wiedziałam, że
dobrze zrobiłam, mianując go członkiem rady. — Tak właśnie uczynimy. — Roześmiała się głośno. Jeśli
ten bękart rzeczywiście jest synem swego ojca, nie będzie nic podejrzewał. Być może nawet mi
podziękuje, zanim nóż znajdzie się między jego żebrami. — Oczywiście trzeba to będzie zrobić ostrożnie.
Zostawcie resztę mnie, szlachetni panowie. — Królowa była zadowolona. Tak właśnie powinno się
traktować wrogów. Sztyletem, nie deklaracją. — Wykonaliśmy dziś dobrą robotę, wasze lordowskie
moście. Dziękuję wam. Czy jest coś jeszcze?
— Jedna sprawa, Wasza Miłość — odezwał się Aurane Waters przepraszającym tonem. — Nie
chcę marnować czasu rady na drobiazgi, ale ostatnio po porcie krążą dziwne pogłoski. Powtarzają je
marynarze ze wschodu. Mówią o smokach...
— A z pewnością również o mantykorach i brodatych grumkinach? — Cersei zachichotała. —
Wróć do mnie, kiedy usłyszysz pogłoski o karłach, mój panie.
Wstała, by dać znak, że spotkanie skończone.
Gdy Cersei wyszła z komnat rady, dął porywisty jesienny wiatr. Nad miastem nadal unosił się
dźwięk żałobnej pieśni dzwonów od Baelora Błogosławionego. Na dziedzińcu około czterdziestu rycerzy
okładało się nawzajem mieczami i tarczami, zwiększając jeszcze hałas. Ser Boros Blount odprowadził
królową do jej komnat, gdzie znalazła lady Merryweather chichoczącą z Jocelyn i Dorcas.
— Co was tak śmieszy? — zapytała.
— Bliźniacy Redwyne’owie — wyjaśniła Taena. — Obaj zakochali się w lady Margaery. Do tej
pory bili się o to, który z nich zostanie następnym lordem Arbor, a teraz obaj zamierzają wstąpić do
Gwardii Królewskiej, żeby być bliżej małej królowej.
— Redwyne’owie zawsze mieli więcej piegów niż rozumu.
— Dobrze jednak było o tym wiedzieć. Gdyby udało się przyłapać Horrora albo Bobera w łożu z
Margaery... Cersei zadała sobie pytanie, czy mała królowa lubi piegi. — Dorcas, przyprowadź mi ser
Osneya Kettleblacka.
Dorcas zaczerwieniła się.
— Wedle rozkazu.
Kiedy dziewczyna wyszła, Taena Merryweather obrzuciła królową pytającym spojrzeniem.
— Dlaczego tak się zarumieniła?
— Z miłości. — Tym razem to Cersei parsknęła śmiechem.
— Spodobał się jej nasz ser Osney. — To był najmłodszy z Kettleblacków, ten gładko wygolony.
Miał takie same czarne włosy i haczykowaty nos jak jego brat Osmund i uśmiechał się równie swobodnie,
ale policzek przecinały mu trzy długie szramy, pamiątka po jednej z kurew Tyriona. — Chyba przypadły jej
do gustu te blizny.
W ciemnych oczach lady Merryweather pojawił się figlarny błysk.
— Oczywiście. Blizny przydają mężczyźnie groźnego wyglądu, a niebezpieczeństwo jest
ekscytujące.
— Szokujesz mnie, pani — rzekła żartobliwym tonem królowa. — Jeśli ekscytuje cię
niebezpieczeństwo, dlaczego wyszłaś za lorda Ortona? To prawda, że wszyscy go kochamy, ale...
Petyr zauważył kiedyś, że róg obfitości — herb rodu Merryweatherów — świetnie pasuje do
lorda Ortona, gdyż ma on włosy koloru marchewki, nos jak burak i grochówkę zamiast mózgu.
Taena parsknęła śmiechem.
— To prawda, że mój pan mąż ma w sobie więcej obfitości niż groźby. Ale... mam nadzieję, że
Wasza Miłość nie pomyśli o mnie źle, ale nie przyszłam do łoża Ortona jako dziewica.
W Wolnych Miastach wszystkie jesteście kurwami, czyż nie tak? Dobrze było o tym wiedzieć.
Być może pewnego dnia będzie mogła zrobić użytek z tej informacji.
— Powiedz mi, proszę, kim był ten tak... niebezpieczny kochanek?
Gdy Taena się rumieniła, jej oliwkowa skóra robiła się jeszcze ciemniejsza.
— Och, nie powinnam była o tym wspominać. Wasza Miłość dochowa mojej tajemnicy,
prawda?
— Mężczyźni mają blizny, kobiety sekrety.
Cersei pocałowała ją w policzek. Wkrótce wyciągnę z ciebie jego imię — zapewniła w duchu.
Gdy wróciła Dorcas razem z ser Osneyem Kettleblackiem, królowa odesłała obie kobiety.
— Usiądź proszę ze mną przy oknie, ser Osneyu. Wypijesz kielich wina? — Nalała sama sobie i
jemu. — Twój płaszcz jest znoszony. Mam ochotę dać ci nowy.
— Biały? Kto umarł?
— Jak dotąd nikt — odparła królowa. — Czyżbyś pragnął dołączyć do swego brata Osmunda w
Gwardii Królewskiej?
— Wolałbym zostać gwardzistą królowej, jeśli Wasza Miłość pozwoli.
Gdy Osney się uśmiechał, blizny na jego policzku robiły się jaskrawoczerwone.
Cersei przebiegła po nich palcami.
— Śmiało przemawiasz, ser. Mogę przez ciebie znowu się zapomnieć.
— To świetnie. — Ser Osney złapał ją za rękę i pocałował gwałtownie w palce. — Moja słodka
królowo.
— Jesteś niegodziwy — wyszeptała Cersei. — Podejrzewam, że nie jesteś prawdziwym
rycerzem. — Pozwoliła, by dotknął przez jedwab jej piersi. — Wystarczy.
— Nie wystarczy. Pragnę cię.
— Już mnie miałeś.
— Tylko raz.
Złapał ją za lewą pierś i uścisnął niezgrabnie. Ten gest przypomniał jej Roberta.
— Jedna dobra noc dla jednego dobrego rycerza. Wyświadczyłeś mi rycerską przysługę i
otrzymałeś nagrodę. — Przesunęła palcami po sznurówkach jego spodni, czując, jak jego członek
zesztywniał pod spodem. — Chyba widziałam wczoraj rano, że masz nowego konia.
— Tego czarnego ogiera? Ehe. To dar od mojego brata Osfryda. Nadałem mu imię Zmrok.
Jak cudownie oryginalnie.
— To dobry wierzchowiec do walki, ale dla przyjemności nie ma to jak przejażdżka na młodej,
ognistej klaczy. — Uśmiechnęła się do niego i uścisnęła go mocno. — Powiedz mi szczerze, uważasz, że
nasza nowa królowa jest ładna?
Ser Osney odsunął się z wyraźną nieufnością.
— Pewnie tak. Jak na młodą dziewczynę. Ale ja wolę dojrzałe kobiety.
— Czemu nie miałbyś mieć obu? — wyszeptała. — Zerwij dla mnie małą różę, a przekonasz się,
że potrafię być wdzięczna.
— Małą... masz na myśli Margaery? — Zapał ser Osneya sflaczał wyczuwalnie. — Ona jest żoną
króla. Czy nie było już takiego królewskiego gwardzisty, który stracił głowę za sypianie z królewską żoną?
— To było przed wiekami. — Była kochanką króla, nie jego żoną, a głowa była jedyną rzeczą,
której nie stracił. Aegon poćwiartował go, kawałek po kawałku, i kazał tej kobiecie na to patrzeć. —
Cersei jednak nie chciała, by Osney rozpamiętywał owo nieprzyjemne wydarzenie sprzed lat. — I
Tommen nie jest Aegonem Niegodnym. Nie obawiaj się, zrobi, co mu każę. Chcę, żeby to Margaery
straciła głowę, nie ty.
Zaniemówił na chwilę.
— Chciałaś powiedzieć „dziewictwo”?
— To też. Zakładając, że jeszcze je ma. — Ponownie przebiegła palcami po jego bliznach. — A
może uważasz, iż Margaery nie ulegnie twym... urokom?
— Ona mnie lubi — zapewnił Osney z urazą w oczach. — Te jej kuzynki zawsze się ze mnie
nabijają z powodu nosa. Mówią, że jest za wielki i tak dalej. Ostatnio, kiedy Megga to zrobiła, Margaery
kazała im przestać i powiedziała, że mam piękną twarz.
— Sam widzisz.
— Widzę — zgodził się z powątpiewaniem w głosie. — Ale co mam zrobić, jeśli ona... jeśli...
my...
— Jeśli to zrobicie? — Cersei uśmiechnęła się do niego złowieszczo. — Spanie z królową to
zdrada. Tommen nie będzie miał innego wyboru, jak wysłać cię na Mur.
— Na Mur? — powtórzył przerażony Kettleblack.
Ledwie zdołała powstrzymać się od śmiechu. Lepiej uważać. Mężczyźni nie znoszą, jak się z nich
śmiać.
— Czarny płaszcz będzie świetnie pasował do twoich oczu i do tych czarnych włosów.
— Z Muru nikt nie wraca.
— Ty wrócisz. Musisz tylko zabić chłopaka.
— Jakiego chłopaka?
— Bękarta, który sprzymierzył się ze Stannisem. Jest młody i niedoświadczony, a ty będziesz
miał stu ludzi.
Kettleblack się bał, czuła woń jego strachu, był jednak zbyt dumny, by się do tego przyznać.
Wszyscy mężczyźni są tacy sami.
— Zabiłem tylu chłopaków, że nie potrafię ich zliczyć — zapewnił. — Czy król mnie ułaskawi,
kiedy już to zrobię?
— A na dodatek otrzymasz tytuł lordowski. — Chyba że bracia Snowa najpierw cię powieszą. —
Królowa powinna mieć małżonka. To musi być ktoś, kto nie zna strachu.
— Lord Kettleblack? — Na jego twarzy powoli pojawił się uśmiech. Jego blizny zapłonęły
czerwienią. — Ehe, to mi się podoba. Lordowski lord...
— ...godny, by kochać królową. Zmarszczył brwi.
— Na Murze jest zimno.
— Ale ja jestem ciepła. — Cersei objęła jego szyję. — Weź dziewczynę do łoża i zabij chłopaka, a
będę twoja. Czy wystarczy ci odwagi?
Osney zastanawiał się przez chwilę, a potem skinął głową.
— Jestem twój.
— To prawda, ser. — Pocałowała go i pozwoliła mu poczuć przez chwilę smak języka, po czym
się odsunęła. — Na razie wystarczy. Reszta musi zaczekać. Czy przyśnię ci się dziś w nocy?
— Ehe — potwierdził ochrypłym głosem.
— A kiedy będziesz leżał w łożu z Dziewicą Margaery? — dopytywała się żartobliwie. — Czy
tkwiąc w niej, będziesz marzył o mnie?
— Będę — zapewnił Osney Kettleblack.
— Znakomicie.
Po wyjściu Kettleblacka Cersei wezwała Jocelyn, żeby uczesała jej włosy. Gdy dziewczyna wzięła
się do roboty, królowa zdjęła pantofle i przeciągnęła się jak kot. Jestem do tego stworzona — powiedziała
sobie. Najbardziej cieszyła ją elegancja jej własnego planu. Nawet Mace Tyrell nie ośmieli się stanąć w
obronie ukochanej córeczki, jeśli przyłapie się ją na gorącym uczynku z kimś takim jak Osney Kettleblack.
Ani Stannis Baratheon, ani Jon Snow nie będą mieli powodu zastanawiać się, dlaczego wysłała Osneya na
Mur. Musi pamiętać, żeby to ser Osmund przyłapał swego brata z małą królową. W ten sposób na
lojalność pozostałych Kettleblacków nie padnie cień. Gdyby ojciec mógł mnie teraz widzieć, nie śpieszyłby
się tak bardzo do wydania mnie za mąż. Jaka szkoda, że nie żyje. On, Robert, Jon Arryn, Ned Stark, Renly
Baratheon, wszyscy nie żyją. Został tylko Tyrion, ale i on nie na długo.
Nocą królowa wezwała do swej sypialni lady Merryweather.
— Wypijesz kielich wina? — zapytała.


